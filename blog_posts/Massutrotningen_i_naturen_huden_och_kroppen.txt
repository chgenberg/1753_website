Title: Massutrotningen i naturen, huden och kroppen.
URL: https://www.1753skincare.com/blogs/news/massutrotningen-i-naturen-huden-och-kroppen
Scraped: 2025-07-07 10:42:44
==================================================

Massutrotningen i naturen, huden och kroppen.
7 augusti 2023
Christopher Genberg
7 augusti 2023
Christopher Genberg
Världens biologiska mångfald minskar just nu i en allt snabbare takt. Både djur- och växtlivet hotas av vår ”moderna livsstil”. Klimatförändringar, föroreningar, bekämpningsmedel och utfiskning är några av de största orsakerna till denna enorma förlust.
Enligt forskningen så är dock den främsta anledningen, vår överkonsumtion av produkter och tjänster.
Vi är nu inne i vad som kallas den sjätte massutrotningen av arter. Tre fjärdedelar av alla arter på jorden riskerar att försvinna under de närmsta århundradena. Senaste gången som jorden såg en massutrotning var för ca 65 miljoner år sedan. Då var det dinosaurierna som dog ut.
Denna massutrotning av arter kommer att få extremt allvarliga konsekvenser för oss människor och allt liv på vår jord. Vår hälsa är helt beroende av den biologiska och mikrobiella mångfald som finns på oss, i oss och runt omkring oss. Den biologiska mångfalden ger oss ekosystemtjänster såsom pollinering av växter, vattenrening och kontroll av skadedjur. Dessutom är denna förlust av arter ett direkt hot mot vår livsmedelsförsörjning och tillgång till mediciner. Man räknar idag att det används mellan 50.000 – 70.000 växtarter för att tillverka traditionell och modern medicin.
För att kunna stoppa massutrotningen måste en mycket större del av världens natur skyddas.
Vi måste ställa om till ett jord- och skogsbruk som värnar den biologiska mångfalden och stoppa utfiskningen av våra hav. För att lyckas måste vi få stopp på överkonsumtionen och ställa om till en mer hållbar livsstil.
Hudens massutrotning
I samma takt som världens arter och dess biologiska mångfald håller på att utrotas så sker samma sak i vår kropp och på vår hud. Likt naturen så behöver vår hud en mikrobiell mångfald för att hålla sig frisk och fungera på rätt sätt. Vårt ”moderna” sätt att leva och behandla huden håller på att förgöra den mångfald som håller den frisk.
Ansiktsrengöringar, peelings, starka konserveringsmedel, handsprit, en stor andel kejsarsnitt, en överanvändning av antibiotika, duschar samt bad i varmt och mikrobiellt näringsfattigt vatten och en brist på mikrober från naturen är några av de främsta orsakerna till denna enorma mikrobiella förlust.
Konsekvensen av detta har blivit att vi aldrig har haft ett så stort antal hudåkommor (t.ex. akne, eksem, rosacea) och känslig hud som vi har idag.
Det finns en ironi i att de produkter som vi använder för att förbättra vår hudhälsa i många fall bidrar till det direkt motsatta. För att stoppa denna nedåtgående spiral av en försämrad hudhälsa så måste vi göra allt vi kan för att gynna den mikrobiella mångfalden. Följande åtgärder måste ske:
Vi måste sluta att använda hudvårdsprodukter (t.ex. ansiktsrengöringar och peelings) som dödar mikrober och tvättar bort hudens sebum (som är nödvändigt för en mikrobiell mångfald).
Vi måste minska användandet av handsprit och handtvål förutom när det är absolut nödvändigt.
Vi måste spendera mer tid i naturen och på så vis utbyta mikrober med dess mikrobiella mångfald.
Vi måste minska antalet kejsarsnitt när detta inte är nödvändigt.
Vi måste minska användandet av antibiotika när detta inte är absolut nödvändigt.
Dessutom så måste hudvårdsindustrin helt ställa om sin huvudsakliga funktion – sluta döda mikrober och i stället börja gynna de mikrober (bakterier, virus, svampar) som bidrar till en frisk hudhälsa.
Om vi inte agerar nu och börjar gynna naturens biologiska mångfald samt hudens och kroppens mikrobiella mångfald så står vi inför en katastrof.
Källor:
Naturskyddsföreningen
Attenborough och Massutrotningen – https://www.svtplay.se/video/29459868/attenborough-och-massutrotningen
The microbiome of uncontacted Amerindians – Clemente et al. Sci. Adv. 2015;1:e1500183
Environmental biodiversity, human microbiota, and allergy are interrelated – Ilkka Hanskia,1, Leena von Hertzenb, Nanna Fyhrquistc, Kaisa Koskinend, Kaisa Torppaa, Tiina Laatikainene, Piia Karisolac, Petri Auvinend, Lars Paulind, Mika J. Mäkeläb, Erkki Vartiainene, Timo U. Kosunenf, Harri Aleniusc, and Tari Haahtelab.
https://www.sciencealert.com/scientists-identified-the-mass-extinction-that-triggered-the-dawn-of-the-dinosaurs
Skin Microbiome
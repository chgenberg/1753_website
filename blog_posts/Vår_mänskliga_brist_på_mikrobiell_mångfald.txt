Title: Vår mänskliga brist på mikrobiell mångfald
URL: https://www.1753skincare.com/blogs/news/var-manskliga-brist-pa-mikrobiell-mangfald
Scraped: 2025-07-07 10:43:01
==================================================

Vår mänskliga brist på mikrobiell mångfald
20 februari 2023
Christopher Genberg
20 februari 2023
Christopher Genberg
Vi vet idag att det finns en direkt koppling mellan en brist på mikrobiell mångfald (antalet olika arter av bakterier, virus, svampar etc.) på huden och en ökad risk för hudinflammationer, hudåkommor och känslig hud.
Eftersom antalet fall av hudinflammationer och känslig hud ökar lavinartat i västvärlden så bör det därför ha hänt någonting radikalt med vår mikrobiella mångfald. Det ska vi kika närmare på nu… Håll i hatten…
Nyligen så studerade amerikanska forskare huden hos de människor som bor i några av världens sista jägar- och samlarsamhällen. De lyckades mäta deras huds mikrobiella mångfald och tog med sig dessa prover till labbet. De använde sedan samma mätmetod och mätte hudens mikrobiella mångfald hos ett stort antal amerikaner. När de jämförde resultaten så kunde de knappt tro sina ögon.
Det visade sig att genomsnittsamerikanen hade ca
30% lägre mikrobiell mångfald
på huden än vad genomsnittspersonen i jägar- och samlarsamhällena hade. Detta innebär att vi i västvärlden har tappat ca 30% av den mikrobiella mångfald som vi evolutionärt ska ha på och i huden. Det är därför inte konstigt att hudåkommor och känslig hud är ett växande problem i våra urbana samhällen. Vårt moderna levnadssätt har bokstavligen utrotat en stor del av de mikrober som under miljoner år har funnits på och i vår hud för att skydda oss mot patogener (onda mikrober).
De nästkommande och naturliga följdfrågorna blir då givetvis… Varför har detta skett och varför har vi tappat en så stor andel av våra mikrober?
Det finns flera anledningar till denna mikrobiella förlust men det är särskilt
sex
av dessa moderna företeelser som har orsakat mest skada. Innan vi går igenom dessa orsaker så vill jag först understryka att en del av dem, i vissa fall, är nödvändiga för att rädda liv. Man ska dock undvika dem i onödan.
Antibiotika
Antibiotika är en fantastisk innovation som har räddat många liv sedan dess uppkomst. Nackdelen med antibiotika återfinns i namnet. Anti betyder emot och Biotika betyder liv. Anti-liv är just vad antibiotika är. Om man t.ex. tar en antibiotikakur mot öroninflammation så kommer förhoppningsvis kuren att döda de patogenerna som orsakar inflammationen…
Tyvärr så kommer den även att döda en stor andel av andra mikrober på och i vår kropp (inklusive vår hud). En överanvändning av antibiotika är därför skadlig mot hudens mikrobiella mångfald.
Kejsarsnitt
Kejsarsnitt är en enastående teknik som har räddat väldigt många liv. Tyvärr så kommer kejsarsnitt även att begränsa hudens mikrobiella mångfald hos barnet under hela dess liv.
3–5 dagar innan förlossning så sker en radikal förändring i mammans kropp. Hon börjar då byta ut de mikrober som hon naturligt har i sitt underliv och ersätter istället dessa med en stor mängd Lactobacillus-bakterier. När barnet sedan passerar ut genom slidan så kommer dessa Lactobacillus-bakterier att interagera med barnets hud. Detta innebär att mammas kropp genetiskt vill överföra sina goda mikrober till barnet.
Sker förlossningen istället med kejsarsnitt så får barnet enbart de mikrober som finns i förlossningsrummet. Detta rum är ofta väldigt sterilt och har en mycket låg mikrobiell mångfald.
Det finns nu även studier som visar på en direkt koppling mellan kejsarsnitt och en ökad risk för hudinflammationer såsom akne och eksem.
Renat vatten
Vår hud är evolutionärt byggd för att enbart tvättas ett fåtal gånger per vecka. Rengöringen bör då bestå av kallt vatten som kommer direkt från en sjö eller ett hav. Havs- och sjövatten innehåller en fantastisk mikrobiell mångfald som huden älskar att möta.
Idag så duschar den genomsnittliga svensken mellan 6-10 minuter per dag och vattnet som vi använder är ofta renat från all form av mikrobiell mångfald. Dessutom är varmt vatten (över 32 grader) direkt skadligt mot vårt sebum som är till för att gynna hudens goda mikrober. Av denna anledning så är renat vatten den tredje anledningen till att vi har tappat vår mikrobiella mångfald.
Hudvård
Ironiskt nog så är hudvård en av de största orsakerna till vår förlust av mikrober på huden. Hudvårdsprodukter såsom skummande rengöringar, peelings och andra produkter med starka syntetiska ingredienser är några av de värsta bovarna.
Även produkter med starka konserveringsmedel samt höga eller låga pH-värden är direkt skadliga mot mikroberna. Vår huds goda mikrober trivs som bäst när huden har ett pH-värde på mellan 4,5 – 5,6. Alla produkter som sänker hudens pH-värde till under 4.0 eller höjer värdet till över 6.0 är skadliga mot dess mikrober.
Det kan ibland vara svårt att avgöra vilka hudvårdsprodukter som man ska undvika  men det finns en enkel regel. Använd inga produkter som innehåller ämnen som huden inte naturligt ska ha på och i sig. Det är lönlöst att försöka slå 2 miljoner år av evolution.
Handsprit och tvål
Handsprit (och tvål) är otroligt viktiga redskap när det verkligen behövs. Vi är fortfarande mitt inne i pandemi och vår handhygien kan stoppa smittor från att spridas. Det är dock viktigt att förstå vad som händer när man använder handsprit och tvål.
Dina händer består alltid av en stor andel mikrober som frodas i och på dem. Vissa av mikroberna är goda, vissa är neutrala och vissa är onda. Så länge det finns en stor ”mix” av dessa olika mikrober så kommer allt att vara under kontroll.
När du använder handsprit eller tvål så dödar du visserligen de potentiella onda mikroberna… Däremot så dödar du även de som är neutrala och goda. Detta innebär att dina händer har rena öppna ytor som lätt kan ockuperas av nya mikrober. De mikrober som är mest aggressiva är ofta de som är onda. Risken är därför stor att dina händer, efter användningen av handsprit eller tvål, blir attackerade av onda mikrober som orsakar hudåkommor och hudkänslighet.
Rådet är därför… Använd handsprit men gör det med försiktighet.
Bristande kontakt med naturen
Sist men absolut inte minst så har vi tappat vår kontakt med naturen. Vår hud är evolutionärt skapt för att dela mikrober med naturen. Vi som lever i dagens urbana samhällen spenderar ca 90% av våra vakna tid inomhus och vår hud får idag absolut inte det utbyte med naturens mikrober som den behöver.
Världens bästa hudvårdsrutin är därför väldigt enkel. Spendera mer tid i naturen. På så vis behöver du inte använda några hudvårdsprodukter alls.
*Källa
Sci Adv 1 (3), e1500183.
DOI: 10.1126/sciadv.1500183